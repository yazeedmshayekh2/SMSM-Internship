( يدخل العمدة الدارعلى ضوضاء أهل البلد )
العمدة : لاااا اله الا الله .. بس يا ابنى انت وهو ... عمدة خرنج فى البلد دى .. مش عارف امشى البلد دى خالص 
جعيدى : الحقنى يا ابا العمدة ... الحقنى ... نااار بتجرى فيا يا عمدة .. ناااار 
العمدة : خير يا واد يا جعيدى ... ايه بس اللى حصل يا ولا 
جعيدى : انا عايزاطلق يا ابا العمدة ... مراتاتى الإتنين يا ابا العمدة ... مرتااتى 
العمدة : مالهم يا واد يا جعيدى 
جعيدى : جايين جرى ورايا و عايزين يكملوا ضرب فيا 
العمدة : ايه بس اللى حصل 
جعيدى : انا هحكيلك ... بص يا سيدى ...انا قمت من النوم بعد اما اخدت النايس تى بتاعى .. وشربت بلاص اللبن بتاع كل يوم ... لقيتهم جاينلى هما الإتنين زى ريا وسكينة ... واحدة ماسكة مقشة المطبخ و التانية شايلة سكوتة السرير ولا اكنها شايلة مدفع رشاش ... و هوووب لقيت بلاص المش متدغدغ فوق نفوخى 
العمدة : الله الله الله ... ليه بس يا ولا .. هو انت مش مكفيهم  هم و بناتهم 
جعيدى : الحمد الله يابا العمدة .. الحمد الله 
العمدة : يبقى انت اكيد عامل عاملة سودة عليك مش كده 
جعيدى : عاملة ايه يابا العمدة ... دانا متجوز اتنين و لسه آنسات يا ابا العمدة ..انا هقولك بس اوعى انت بس كده ... شوف ... انا قررت بعد اما الم محصول البنجر ... ابيعه كله      ( يضع قدم على قدم )  
العمدة : ولا يا جعيدى 
جعيدى : ولا ايه و نيلة ايه دانت عمدة اى كلام يا عم 
العمدة : نزل رجلك يا ولا يا جعيدى 
جعيدى : لامؤاخذة يابا العمدة .. انا قررت بعد اما ابيع محصول البنجر و ابيعه ... هيجلى فلوس يا ابا العمدة قررت بقى عقبال املتك و املت مراتك ... اتجوز 
العمدة : تتجوز ... تتجوز ايه يا ولااااا ... انت مش متجوز اتنين بحالهم 
جعيدى : اسمع بس يا عمدة ... انا قولت اروح عم الحاج متولى و اديله ال200 جنيه بتاع محصول البنجر ... و اتجوز بنته بدرية ... بنته بدرية دى يابا العمدة شفتها وهى بتغسل الحلل عند الترعة .. و كمان ( يوشوش العمدة )
العمدة : ان جيت للحق ... البت بدرية دى ... ولااا .. انت هتخرجنى عن شعورى ليه يا ولا .. انت مش متجوز اتنين عاوز ايه تانى 
جعيدى : شعور ايه يابا العمدة دانت اقرع يا يابا العمدة ... بص بس انا هقولك الموضوع ... بس خلى بالك احسن يطبوا فجأة ... انت عارف لو جم هاكلك على قفاك انا بقولك اهو 
العمدة: انت اهبل ياالااا .. تدى لمين بالقفة .. انت اتجننت صحيح ... حسبى الله و نعم الوكيل خديجة خلفت واحد اهبل زيى بالظبط 
جعيدى : ما هى الهبلة بيعرفوها من اييه ..
العمدة : من ايه يا ولا 
جعيدى : من خلفتها ... خلينا بقى فى الموضوع ... مش ربنا بيقول فى القرآن ... المال و البنون زينة الحياة الدنيا ... انا بقى معايا ال200 جنيه بتوع محصول البنجر ... يبقى فاضل البنون 
العمدة : لا اله الا الله ... انت هتفسر الآيةعلى مزاجك يا ولا ... ربنا يقصد بالبنون البنات و الصبيان مش الصبيان بس يا ولا 
جعيدى : انا هفهمك يابا العمدة ... ( يسمع اصوات مرتاته ) ... يا نهاار اسود و منيل ... الحقنى يابا العمدة .... خبينى 
سعدية – صبرية : هو فييين .. هو فين المنيل على عينه ... انطق يابا العمدة احسن نقتلك و نقتله 
العمدة : بس يا بت منك ليها 
سعدية : يرضيك يابا العمدة .. المنيل على عينه عاوز يتجوز علينا بعد العمر ده كله .. طب لما اشوفك 
صبرية : بس يا اختى بس .. متزعليش نفسك 
العمدة : بس خلاص .. انى عرفت مشكلتكم و هحلها ان شاء الله عن قريب 
صبرية : ( بدلع ) يعنى .. هتجبلى حقى منه يا عمدة 
العمدة : ايوة هجيبه عشان خاطر عيونك يا قمر 
سعدية : ( بغيظ ) و انا كمان .. انا كمان ليا حق 
العمدة : اه طبعا طبعا .. لازم اجيبه طبعا ... انت يا واد يا جعيدى ... خلصت فى الحمام ولا لسه 
جعيدى : مييييين .. حمار مين بينده                    
العمدة : اهو انت اللى حمار يا حمار 
جعيدى : مشوا ولا لسه .. انت عارف لو ممشوش هاكلك على قفاك 
العمدة : لالا خلاص مشوا ... تعالى بقى 
جعيدى : انت عارف لولا ان انت مشيتهم كنت هقطعهم من الضرب .. ما هو انا كدة لازم كل يوم اصبحهم بعلقة و امسيهم بعلقة 
سعدية : تمسى مين بعلقة و تصبحهم بعلقة .... انت مش كفاية فيك الضرب اللى انت اخدته 
صبرية : سيبهولى انا .. بقى عاوز تتجوز عليا يا عدمان يا مقشف ... بقى بعـد اما نورتلك صوابعى العشرة شمع عاوز تتجوز عليا 
جعيدى : الحقنى يابا العمدة .. شيلنى من فوقيهم يابا العمدة 
العمدة : اوعى يا بت منك ليها .. اوعى 
جعيدى : انت عارف لولا ان انت شيلتنى من فوقيهم كنت موتهم من الضرب يا عمدة 
العمدة : بس بس خلاص .. انا هبعتلك اللى هيقـنعـك .. انا هبعتلك ابنى الدكتور احمد .. احمد .. يا ابنى يا احمد 
جعيدى : ايوة كدة ناديله اتنين دكاترة هيفهموا بعض ... ابعد انت يا ابو تانية ابتدائى انت 
أحمد : اهلا يابا ازيك .. ازيك يا جعيدى عامل ايه ؟  
جعيدى : انا كويس و مش كويس
أحمد : ازاى يعنى كويس و مش كويس ؟!
جعيدى : انا لما بشوفك بكون كويس ... بس حد يكون متجوز الإتنين المقاطيع دول و يبقى كويس 
أحمد : معلش يا جعيدى .. معلش 
العمدة : تعالى يا ابنى .. تعالى و انا هقولك ايه اللى حصل 
سعدية – صبرية : لا .. انا اللى هقوله ( يتشاجران ) 
جعيدى : بس يا ولية منك ليها .. احسن اضربك انتى و هى و العمدة و الـ... و لا بلاش الدكتور دا طيب و ابن حلال 
العمدة : بقى ابن عمتك .. عاوز يتجوز ...
جعيدى : ( مقاطعا ) الله يبارك فيك يا حاج .. الله يبارك فيك 
العمدة : انت بتاكلنى يا ولا ... عايز يتجوز يا ابنى .. شوفه انت بقى 
أحمد : تانى .. تانى ايه .. تالت .. طب ما هو متجوز سعدية و صبرية ... فى ايه يا جعيدى ايه الموضوع 
جعيدى : تعالى بس و انت شبه كمسرى القطر كده تعالى ... انى قولت لأبوك انى عايز اتجوز نفسى فى واد ... قعد يقولى اساس و مش اساس و نيش و عفش و حوارات كدة مش فاهم منها حاجة 
أحمد : ايه يا جعيدى .. يا ابن الحلال .. العلم فى الموضوع ده قال كلمته .. قال ان السبب فى ان يجى واد او بت من الراجل مش من الست .. فهمت 
جعيدى : هااه .. نعم 
أحمد : نعم ايه هو انا بقولك لوغاريتمات               سعدية : هو اصلا مبيفهمش يا دكتور 
أحمد : خلاص .. انا هبسطهاله .. بص يا جعيدى .. انت زارع فى أرضك ايه ؟
جعيدى : بنجر  
أحمد : حلو ... لما جيت تحط البذرة فى الأرض .. حطيت بذرة ايه ؟
جعيدى : بنجر برضه 
أحمد : حلو اوى .. لما جيت بقى تجنى المحصول طلع ايه ؟ 
جعيدى : ( يفكر ) اكيد طلع بنجر ... هو ده اللى انت جايبه يفهمنى ... روح يابنى اقعد جنب ابوك 
أحمد : افهم بس .. يعنى لما احط بذرو بنجر هيطلع بنجر .. تفتكر انا لو حطيت حطيت فى الأرض بذرة طماطم هتطرح بطاطس 
جعيدى : هاهاهاها ... عبيط جدا .. هتحط طماطم هتطلع طماطم مش محتاجة يعنى 
أحمد : اذن السبب فى ان يطلع المولود ولد أو بت هو الراجل مش الست 
جعيدى : يعنى انا لما احط فى الست طماطم هيطلع ولد .. و لو حطيت فى الست بنجر تطلع بت 
العمدة : لالالالا يا جعيدى انت غبى اوى بقى 
جعيدى : بس انا خلاص فهمت طشاش يا حضرة العمدة ... فعلا يا جدعان العلم نور و الجهل سيد الأخلاق .. اه و الله .. يعنى انا الأساس .. يعنى انا احط البذرة ولد يطلع ولد .. و لما احط البذرة بت تطلع بت دى بعد مشيئة الله طبعا .. ( الجميع : اااه .. طبعا ) .. ولو جيت فى يوم محطيتش البذرة تفتكر تطلع طماطم يا دكتور 
العمدة : بس خلاص .. كويس انك فهمت يا جعيدى .. شوف بقى يا ابنى ... بقى ربنا سبحانه و تعالى هو اللى رايدلك كده .. انت بس حافظ على مرتاتك الإتنين .. و احسن تربية بناتك و علمهم تعليم حسن .. عشان يطلعوا بسم الله ما شاء الله اشى دكتورة 
جعيدى : لا بلاش دكتورة عشان بتاع الطماطم ده 
العمدة : بلاش يا سيدى ... تطلع مهندسة .. تطلع مدرسة و تفرح بيهم كده 
جعيدى : حاضر يا عمدة ... انتى يا بت يا سعدية و انتى يا صبرية ... حقكم انتوا الاتنين عليا 
العمدة : و انتوا كان يا جماعة .. لازم تعرفوا كويس ان دى حكمة ربنا .. و الله سبحانه و تعالى قال فى كتابه العزيز .. بسم الله الرحمن الرحيم .... * لله ملك السماوات و الارض .. يخلق ما يشاء .. يهب لمن يشاء إناثا .. و يهب لمن يشاء الذكور .. أو يزوجهم ذكرانا و إناثا .. و يجعل من يشاء عقيما .. إنه عليم قدير * .. صدق الله العظيم 
الجميع : صدق الله العظيم 
جعيدى : بس انى كنت عاوز اقول حاجة كده صغيرة خالص ... انى كنت عاوز اتجوز و اجيب ولد 
الجميع : تااااااااااااااااااااااااااااانى 
               
                                      إظلاااااااااااااااااااااااااااااااااام
